



IJmuider Courant
28 januari 2017 zaterdag


Copyright 2017 HDC Media B.V. / IJmuider Courant All Rights Reserved


Section: BIBU; Blz. 012
Length: 945 words
Body


  Donald Trump twitterde kort voor zijn inauguratie een foto van zichzelf achter  een bureau, met een broeierige blik en de tekst ’schrijvend aan mijn inaugurele  rede’. Dit leidde tot hilariteit op sociale media, omdat de foto overduidelijk  geënsceneerd is. Hij schreef de speech inderdaad niet zelf, bleek later. Twee  van zijn belangrijkste adviseurs, Stephen Miller en Steve Bannon, deden dat. Amerikaanse presidenten houden, direct nadat ze zijn ingezworen, een inaugurele  rede, waarin ze hun visie voor de toekomst uiteenzetten. Een speech met een  tamelijk vaste vorm, vaak een poging om de eenheid te herstellen na de  verkiezingsstrijd. Zinnen uit inaugurele redes zijn spreekwoordelijk geworden.  Kennedy zei in 1961: Ask not what your country can do for you; ask what you can  do for your country. Vraag niet wat je land voor jou kan doen, vraag wat jij  kan doen voor jouw land.
Ghostwriter
Hoewel de meeste presidenten net als Trump graag doen geloven dat ze hun bij  voorbaat al historische inauguratiespeech zelf schrijven, is het gebruikelijk  dat ze dit door adviseurs of ghostwriters laten doen. De historicus Davis Houck  beschrijft zelfs hoe Roosevelt zijn, door ghostwriter Raymond Moley geschreven  inaugural address eerst overschrijft in zijn eigen handschrift, en Moley daarna  opdraagt het oorspronkelijke manuscript in de open haard te gooien. Het verhaal  is moeilijk te checken. In elk geval is Trump niet de eerste president die zijn  inauguratiespeech door anderen liet schrijven en dat vervolgens ontkent. Inhoudelijk gezien is het opvallendste aan Trumps rede dat die nauwelijks een  handreiking bevatte naar mensen die niet op hem stemden. Dat is opmerkelijk,  zeker voor een minderheidspresident, die miljoenen stemmen minder kreeg dan  Hillary Clinton. De toon was sowieso hard. Vanaf nu wordt het beleid: ’America  first’. Die slogan refereert aan de America First-beweging uit de jaren dertig  en veertig van de vorige eeuw. De beweging eiste dat de Verenigde Staten niet  betrokken zouden raken bij de Tweede Wereldoorlog, en wilde een  vriendschapsverdrag sluiten met Hitler-Duitsland. De beweging had  antisemitische trekken. Het zou best kunnen dat Trump dit zelf niet weet, of  dat het hem weinig interesseert. Het echoën van de nazi-vriendelijke  isolationisten was misschien niet zijn intentie. Maar Steve Bannon, die ooit  weigerde zijn dochters naar een school met te veel ’whiny Jewish brats’ te  sturen, weet wel degelijk welke associatie ’America First’ oproept. Het is typerend voor hoe de Amerikaanse politiek werkt. Het is een oud cliché  dat de president niet zozeer veel macht heeft, maar een frontman is om de  aandacht af te leiden van de werkelijke machthebbers. En Trump is voor radicale  Republikeinen, of ze nu extreemrechts, conservatief christelijk of tegen het  reguleren van bedrijven zijn, een gedroomde frontman. Niet omdat ze het met hem  eens zijn, maar omdat hij van de politiek een verslavende realityshow maakt en  daarmee constant de aandacht afleidt van de echte veranderingen in wet en  beleid. Ik denk dus niet dat er een impeachment, een afzettingsprocedure,  aankomt, wat voor ontoelaatbaars Trump ook doet. Dat is simpelweg niet in het  belang van de Republikeinse meerderheid in het Congres. Als ze leren om hem  enigszins in het gareel te houden kunnen ze hun politieke agenda verder  doorvoeren dan ooit. En hoewel dat Trump-managen nog best moeilijk blijkt te  zijn, doet juist Steve Bannon dit beter dan de meesten.
Vergeten man
En Bannons inaugurele rede mag heel agressief en weinig subtiel zijn, hij zit  retorisch goed in elkaar. Ondanks de enorme inhoudelijke afwijking van zowel  Republikeinse als Democratische voorgangers eeuw, haalt hij pakkende  Amerikaanse clichés aan, zoals de, ooit door Franklin Roosevelt geïntroduceerde  ’vergeten man’, die vanaf nu niet meer vergeten zal worden. Als Trump zegt ’Wij  zullen onze manier van leven niet aan anderen opleggen, maar zullen een  stralend voorbeeld zijn’, neemt hij afstand van de Amerikaanse traditionele  rolopvatting als mondiale brenger en beschermer van vrijheid en democratie.  Toch klinken de woorden die hij gebruikt wel traditioneel. Ze doen denken aan  de woorden van een van de eerste Britse kolonisten in Amerika, John Winthrop,  die in 1630 zijn medekolonisten voorhield: ’wij zullen als een stralende stad  op een heuvel zijn; de ogen van de wereld zijn op ons gericht’. Ronald Reagan  was ook dol op die frase. Maar voor hem betekende deze dat Amerika zich  internationaal als gidsland moest opstellen. Trump neemt het beeld wel over,  maar de implicaties voor Amerikaans buitenlandbeleid nadrukkelijk niet. Het slotakkoord is Trumps eigen inmiddels spreekwoordelijke zin  waar iedereen  al de hele speech op had zitten wachten: Make America great again. Het is  interessant, en pijnlijk, om te zien dat ook de oppositie er niet vanaf komt.  Make America sane again, de slogan die Hillary Clinton en velen met haar nu  gebruiken, onderstreept de kracht van Trumps retoriek meer dan dat het een  alternatief biedt.  De taal en de mediaframes die tegenwicht kunnen bieden aan Bannon en zijn  nationalistische krachtpatserij, moeten nog worden bedacht. Her en der hoor je  aanstekelijke uitdrukkingen als resistance (verzet) en civil disobedience  (burgerlijke ongehoorzaamheid), maar het ontwikkelen van een effectief tegengif  staat in de kinderschoenen.  Hier ligt een belangrijke taak voor Amerikaanse schrijvers en voor iedereen die  kritisch tegenover de huidige ontwikkelingen staat. Hopelijk horen we over vier  jaar dan weer iets gezelligers.
 America First refereert aan antisemitische beweging uit jaren dertig
Classification


Language: DUTCH; NEDERLANDS

Publication-Type: Krant

Journal Code: ijmuidercourant,HDC_ijmuiden,HDC_Ijmuiden

Subject: Politics (96%); Political Parties (86%); Racism + Xenophobia (74%); Constitutional Law (71%)

Industry: Consulting Services (74%)

Load-Date: January 27, 2017


End of Document
